Title: Ostravské Pyvo – co teď? A co potom?
Date: 2016-09-11 02:00:00
Author: Lumír Balhar
Twitter: lumirbalhar
Gravatar: frenzy.madness@gmail.com
About: [Lumír](https://twitter.com/lumirbalhar) - Dříve správce superpočítačů, nyní SW inženýr v Red Hatu, organizátor Pyva a PyLadies v razovitem regionu, hasič, motorkář, bubeník ...

## tl; dr

Mysleli jsme si, že o Python na Ostravsku lidi nestojí, ale enormní zájem o první
[začátečnický kurz ostravských PyLadies](http://pyladies.cz/ostrava_course/)
nás vyvedl z omylu, a proto jsme se rozhodli se na [následujících Pyvech](http://srazy.info/pyvo-v-ostrave/6754)
věnovat hlavně začátečníkům.

## Malinko historie

Ostravské Pyvo oslaví za nedlouho tři roky své existence a za tu dobu jsme toho zažili vcelku hodně, 
poznali spoustu nových lidí, našli si novou lepší práci a naučili se jeden od druhého spoustu nového. Pyvo nám sem
přivezli Honza Javorek s Petrem Viktorinem, kteří uspořádali jeho první vydání, na kterém jsme se
seznámili a já – nadšen touto myšlenkou – jsem od nich organizaci převzal.

Ze začátku to nebylo moc složité, protože o podobnou akci byl vcelku zájem a nám se dařilo každé vydání
naplnit zajímavým obsahem, který jsme nejčastěji tvořili sami. Taková strategie ale nejde udržet
věčně a dříve nebo později zkrátka dojdou nápady. Nepomohly nám ani ankety, kde bylo možno o tématech hlasovat,
motivace prezentujících, ani letáčky na univerzitách. Bohužel návštěvníci Pyv byli z větší části spíše
konzumenti než aktivní přispěvatelé, a tak se spolu s volnějším programem scházelo čím dál méně lidí.

## Trocha současnosti

V současné chvíli se srazy konají v komorní atmosféře a jejich obsah je spíše diskuzní než přednáškový, což
jim ovšem v žádném případě neubírá na atraktivitě. Myslím si, že kdokoli na podobnou akci zavítal, ví,
že se není čeho bát a představit svůj projekt, povědět něco o nově získaných znalostech nebo se
poradit o řešení problému může být jen a pouze přínosné pro všechny. Přičemž to v žádném případě nemusí
být omezeno pouze na Python a věci s ním přímo související.

Nicméně ani prezentace Pyva coby diskusního setkání nám žádný velký nárůst návštěvnosti nepřinesla.

Takže co? Pravděpodobně u nás není o Python zájem.

Pak jsme se ale společně s několika slečnami rozhodli uspořádat první ostravské PyLadies
a za deset dní se nám registrovalo přes 40 (!) účastnic. To je zvláštní. Na Pyvech se
zdá, že Python u nás nikoho nezajímá, ale když otevřeme kurz pro úplné
začátečnice, je naplněn ještě dříve, než se registrace začnou propagovat veřejně.

## Takže co dál?

Výše zmíněné indicie nám naznačují, že zájem o programování by byl, ale aktuální
ani předešlé schéma Pyv asi není pro příchozí vhodné. Proto jsme se rozhodli, že následující Pyva uděláme
na míru pro začátečníky, kteří o programování zavadili zatím jen ve sci-fi literatuře. Obsah bude také
vhodný pro PyLadies, na které se v současném běhu kurzu z kapacitních důvodů nedostane.

Máte potíže s instalací Pythonu? Chcete napsat svůj první program? Lámete si hlavu s nějakým problémem?
Vezměte notebook pod paži, do každé kapsy dobrou náladu a dorazte.

Nyní už nestojí nic v cestě ani naprostým začátečníkům, kteří na srazech najdou nejen obsah přesně
pro sebe, ale v začátcích se tam také mohou chodit radit a zlepšovat své znalosti díky spolupráci
s komunitou.

Dost váhání, prostě dorazte, startujeme první středu v říjnu.

Sledovat nás můžete všude možně.

 - **[skupina na Facebooku](https://www.facebook.com/groups/pyvoruby/)**
 - **[událost na Facebooku](https://www.facebook.com/events/156943694751065/)**
 - **[událost na Srazy.info](http://srazy.info/pyvo-v-ostrave/6754)**
 - **[událost na Lanyrd.com](http://lanyrd.com/2016/ostrava-pyvo-october/)**
 - **[Twitter účet @naPyvo](https://twitter.com/napyvo?lang=cs)**
 - **[Web české Python komunity](http://python.cz/)** s hromadou informací pro začátečníky
