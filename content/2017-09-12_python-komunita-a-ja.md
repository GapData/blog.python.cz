Title: Python komunita a já
Date: 2017-09-12 22:02:00
Author: Honza Javorek
Twitter: honzajavorek
Gravatar: mail@honzajavorek.cz
About: [Honza](http://honzajavorek.cz) je programátor. Od roku 2011 pomáhá budovat českou komunitu kolem jazyka [Python](http://python.cz/). Pracuje v [Apiary](https://apiary.io/), kde se stará o [Dredd](https://github.com/apiaryio/dredd), Open Source nástroj na testování webových API.


Mnoho věcí v [české Python komunitě][python.cz] vzniklo s mou pomocí. Založil jsem [Brněnské Pyvo](https://pyvo.cz/brno-pyvo/), pomáhal jsem rozjíždět [Ostravské Pyvo](https://pyvo.cz/ostrava-pyvo/) a [pražské PyLadies](http://pyladies.cz/praha_course/), byl jsem na ustavujících schůzkách [brněnských PyLadies](http://pyladies.cz/brno_course/), pražského [PyWorkingu](https://pyworking.cz/), byl jsem v organizačních týmech všech tří [PyCon CZ](https://cz.pycon.org/) konferencí, spoluorganizoval jsem první pražské [Django Girls](http://djangogirls.org/), sepisoval jsem nové stanovy naší neziskovky [Pyvec](http://pyvec.org/), a jsem původním autorem i samotné stránky [python.cz]. Když se podívám na [Zapoj se], velká část nápadů a úkolů je ode mě.

Moje původní role zakladatele a organizátora brněnského Pyva se brzy rozšířila v toho, kdo propojuje lidi, tmelí je dohromady, a ví o všem, co se kde děje. Díky tomu, že jsem se nebál sociálních sítí, znal všechny ze všech měst a zároveň na sebe upoutával pozornost i lidí mimo komunitu, začal jsem být ideální osobou, která by měla propagovat vše, co se v komunitě dělo. Sám jsem se pak ještě pojmenoval jako "maskot české Python komunity", abych dal najevo, že nestojím za vším, co propaguji, ale že je to často tvrdá práce mnoha dalších lidí.

Na brněnské Pyvo jsem pravidelně jezdil několik let i potom, co jsem se přestěhoval do Prahy. Vloni jsem ale začal slýchat pozdravy jako "jé, co že jsi přijel?" a já si uvědomil, že jezdím spíš nepravidelně než pravidelně. Po tom, co se mi povedlo vyvolat zmatek a konat vánoční Pyvo na dvou místech zároveň, jsem se z jeho organizace potichu vytratil. A stávající organizátoři dál organizují, navíc se přidal Jirka Psotka a sehnal nový prostor. Pyvo existuje dál. Což je naprosto skvělé! Když jsem v dubnu 2011 v Brně srazy založil, nejspíš by mě nenapadlo, že po šesti letech budou stále existovat. A to, že dokážou existovat i beze mě a jít si vlastní cestou, je pro mě jako zakladatele největší odměnou.

Python komunita roste a mění se. Na našem čistě organizátorském Slacku je přes 120 lidí. Mnoho z nich už nejspíš ani neví, že nějaký Honza Javorek existuje. Vznikají nové aktivity, o kterých už jen tuším, že existují. A s každým dalším kurzem, sprintem nebo workshopem počet zapojených lidí stoupá.

Všechno je to rozhodně správný trend. Historicky jsme nikdy nefungovali centralizovaně, ale spíš federačně. Tedy tak, že každá úderná skupina byla samostatná v konání i rozhodování, ale vystupovalo se společně pod jednou vlajkou a probíhala určitá synchronizace a výměna znalostí. Tedy existovali lidé, jako je Petr Viktorin nebo já, kteří se účastnili tolika aktivit v komunitě, že vlastně zajišťovali ono informační a kulturní propojení.

Jenže soustředění mnoha informací do mozku pár osob neškáluje a nemůže prospívat nikomu ze zúčastněných. Je potřeba zpřehlednit a posílit federační způsob, jakým pracujeme. Je potřeba, aby skupin mohlo být ještě víc a dokázaly fungovat suverénněji. Existence implicitních předpokladů v hlavách pár osob místo explicitně zdokumentovaných návodů brání lidem v orientaci, rozletu, a tomu, aby jsme byli všichni na podobné vlně. Je potřeba víc vysvětlovat, víc dokumentovat, víc sepisovat jaké jsou naše hodnoty a jak věci děláme, jak o nich rozhodujeme, jak o nich diskutujeme.

Přemýšlel jsem tedy o tom, že by se měla moje role změnit a jasněji určit. Abych věděl, na čem přesně mám pracovat, a co mám pustit z hlavy. Aby i ostatní měli jasno v tom, co ode mě mají očekávat, a co už ne. Takže tady to je. Snažil jsem se před programováním apod. činnostmi, kde jsem nahraditelný, upřednostnit věci, kde mohu uplatnit svůj přehled v komunitě a znalost její historie.

## Čím se chci zabývat

Seřazeno podle priorit.

1. Pomocník Martina Bílka (předseda Pyvce) v tom, aby se Pyvec transformoval ve spolek a hlavně v něco, co bude lépe škálovat a lépe sloužit současným potřebám komunity
2. Majitel domén, který převede [pyvo.cz](https://github.com/pyvec/zapojse/issues/3) a [pyladies.cz](https://github.com/pyvec/zapojse/issues/10) na Pyvec
3. Správce a hybatel meta návodů, jako je [Pyvec Guide](https://pyvec-guide.readthedocs.io/), nebo tzv. [welcome guide](https://github.com/pyvec/zapojse/issues/59)
4. Autor nové verze a správce [pyvec.org]
5. Člen organizačního týmu PyCon CZ, který má na starost propagaci konference (přičemž tuto roli bych rád pojímal každým rokem více a více mentorsky a předával zkušenosti na ideálně co největší okruh lidí)
6. Zadavatel (a když se nikdo nenajde, tak i zhotovitel) nástroje pro PyCon CZ, který umožní tweetovat série podobných sdělení v konkrétních časech
7. Pisálek, který možná napíše příručku pro propagaci akcí na sociálních sítích
8. Správce [python.cz]
9. Pisálek, který po letech dokončí [příručku pro organizaci srazů](https://github.com/pyvec/zapojse/issues/5)
10. Pisálek, který má čas napsat i technické články o tom, jak co v Pythonu udělat, ať už na blog nebo někam na [Zdroják.cz](https://www.zdrojak.cz/). Pisálek, který má čas sepsat třeba materiály pro workshop o API, apod.

Správce znamená, že bych rád nějak vedl směřování, kterým se webová stánka ubírá a rád bych nad ní měl ochrannou ruku, ale na jejím vývoji by se ideálně podílel tým lidí. Mou prací by také mělo být hledání začátečníků, kteří mohou pomoci se snadnějšími úkoly, a s jejich mentorováním.

## Co bych dělal rád, ale nemám to jak stihnout

K následujícím věcem mám nějaký vztah a bavily by mě, ale řekl jsem si, že mají menší prioritu nebo že jsem v nich zastupitelný. Popřípadě že v nich mohu vystupovat nanejvýš jako poradce, mentor, nebo koordinátor.

- [Překladatel přednášky o mentorování](https://github.com/pyvec/zapojse/issues/63)
- Hnací síla za zhotovením [job boardu pro PyLadies](https://github.com/pyvec/zapojse/issues/35)
- Vývojář [blog.python.cz], někdo kdo dokumentuje jeho používání, a opravuje na něm chyby (tzn. issues [zde](https://github.com/pyvec/blog.python.cz/issues) a [zde](https://github.com/honzajavorek/danube-delta/issues))

## Co už nechci dělat

- Organizovat brněnské (a nejspíš ani žádné jiné) Pyvo. Šest let stačilo!
- Být zodpovědný za propagaci či organizaci jiných věcí, než je PyCon CZ.

## Co to celé znamená?

Není to žádná velká změna. Mě to pomůže ujasnit si, čím se chci zabývat a s jakou důležitostí. Svůj volný čas dělím mezi mnoho aktivit, takže chci, aby ten, který věnuji komunitě, měl co největší dopad.

Bohužel pár věcí, o které jsem se staral, nebo to vypadalo, že se o ně postarám, ostrouhají. Ale je to tak lepší, protože přestanu blokovat cestu jiným lidem v tom, aby je udělali. A já sám budu víc soustředěný.


[python.cz]: https://python.cz/
[pyvec.org]: http://pyvec.org/
[Zapoj se]: https://python.cz/zapojse/
[blog.python.cz]: blog.python.cz
